S'havien alçat molt matí, a pesar de ser dissabte. El camí des de València era llarg i Albert havia aprofitat per dormir un poquet més en el cotxe. Quan per fi va obrir els ulls, sa mare, que anava al seient del copilot, el mirà amb un somriure i li digué que ja arribàven. Albert mirà per la finestra de l'esquerra amb els ulls encara en procés d'activació i descobrí unes quantes casetes, camps interminables i hortes que s'estenien quilòmetres i quilòmetres en la llunyania. Després va moure el cap arrimant-se a la finestra de la dreta i els seus ulls van topar amb una extensa paret de pedra i terra que es perdia cap avant i en totes les direccions de tan alta i llarga com era. Era la serra del Benicadell. Estaven aplegant a Beniatjar. El poble del iaio i on també havia nascut la mare. A mesura que avançaven, el cotxe s'acostava o s'allunyava de la serra, segons ho decidia la carretereta per on anaven, que era plena de revoltes com si fóra un nus mal lligat. Albert hagué d'amorrar-se un poc més a la finestra i mirar cap amunt per divisar el que podria ser el cim. A Albert no li agradava anar al poble, ja que Vicent, el seu avi, no tenia Internet; no tenia ordinador, ni consola, i els pares no el deixaven endur-se-la perquè deien que eren dies per gaudir de la natura. Un rotllo, vaja. Estava fent-se un xic de ciutat, com deia el seu avi. Què hi podia fer ell, si preferia els jocs d'ordinador a passejar per la muntanya?. Era cansat, avorrit i sempre acabava punxant-se amb alguna planta si se n'eixia del camí. Feia temps que no anaven a fer la visita a l'avi. A la ciutat sempre hi havia coses a fer, però el camp era un rotllo. Feia temps, els seus pares li havien dit a l'avi que se n'anara a València a viure amb ells, que no era bo que estiguera a soles al poble. L'avi, en canvi, sempre responia que d'això res. Que ell no tenia res a fer a la ciutat, i que havia d'estar de la serra per protegir no sé què. Les visites al poble solien ser cosa d'algun dissabte de tant en tant. Només en alguna ocasió recordava haver estat tot un cap de setmana. Les activitats del dia quasi sempre es limitaven a dinar en casa, l'avi, els seus pares, ell i de vegades amb alguns amics o familiars. Si era estiu no faltava la piscina municipal i un gelat. I sempre, fera el temps que fera, havien de fer una passejada pels carrers o senda amunt pels camins del Benicadell. Però no massa lluny i sense cansar-se massa, ja que els seus pares, a pesar que sempre que anaven al poble vestien amb xandall i sabatilles, perquè deien que era la millor roba per al camp, procuraven no tacar-se molt i tornar a casa tan nets com hi havien anat. I és clar, amb els anys, Albert també s'havia acostumat a no embrutar-se de terra els pantalons, no fóra que la mare posara el crit al cel. No eren poques les vegades que l'avi acabava dient a la filla que no podia creure que ella haguera nascut en un poble.
